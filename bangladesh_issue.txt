माननीय अध्यक्ष महोदय,

मैं इस सम्मानित सदन को बांग्लादेश से संबंधित हाल की कुछ घटनाओं से अवगत कराना चाहता हूँ। जैसा कि माननीय सदस्यगण जानते हैं, भारत-बांग्लादेश संबंध कई दशकों से, विभिन्न सरकारों के दौरान, अत्यंत घनिष्ठ रहे हैं। वहां हाल में हुई हिंसा और अस्थिरता को लेकर पूरे राजनीतिक वर्ग में चिंता व्याप्त है।

अध्यक्ष महोदय, जनवरी 2024 के चुनाव के बाद से बांग्लादेश की राजनीति में काफी तनाव, गहरे मतभेद और बढ़ती ध्रुवीकरण देखने को मिला है। इसी पृष्ठभूमि में जून माह में एक छात्र आंदोलन शुरू हुआ, जिसने स्थिति को और गंभीर बना दिया। हिंसा बढ़ती गई, जिसमें सार्वजनिक भवनों और अवसंरचना पर हमले, यातायात और रेल मार्गों में बाधाएं शामिल थीं। जुलाई माह के दौरान यह हिंसा जारी रही। इस पूरे समय के दौरान, हमने बार-बार संयम बरतने की सलाह दी और आग्रह किया कि संवाद के माध्यम से स्थिति को शांत किया जाए। जिन राजनीतिक शक्तियों से हमारा संपर्क था, उनसे भी इसी प्रकार का अनुरोध किया गया।

अध्यक्ष महोदय, 21 जुलाई के उच्चतम न्यायालय के निर्णय के बावजूद सार्वजनिक आंदोलन में कोई कमी नहीं आई। इसके बाद लिए गए विभिन्न निर्णयों और कार्रवाइयों ने स्थिति को और बिगाड़ दिया। इस समय तक आंदोलन एक बिंदु पर केंद्रित हो गया था-प्रधानमंत्री शेख हसीना के इस्तीफे की मांग।

4 अगस्त को घटनाक्रम ने बहुत गंभीर मोड़ ले लिया। पुलिस, पुलिस थानों और सरकारी प्रतिष्ठानों पर हमले तेज हो गए, और समग्र रूप से हिंसा का स्तर काफी बढ़ गया। शासन से जुड़े व्यक्तियों की संपत्तियों को देशभर में आग के हवाले किया गया। विशेष रूप से चिंता की बात यह रही कि अल्पसंख्यकों, उनके व्यवसायों और मंदिरों पर भी कई स्थानों पर हमले किए गए। इसकी पूरी जानकारी अभी स्पष्ट नहीं है।

अध्यक्ष महोदय, 5 अगस्त को, कर्फ्यू के बावजूद प्रदर्शनकारी ढाका में एकत्रित हो गए। हमारी जानकारी के अनुसार, सुरक्षा प्रतिष्ठान के नेताओं के साथ बैठक के बाद, प्रधानमंत्री शेख हसीना ने स्पष्ट रूप से इस्तीफा देने का निर्णय लिया। उन्होंने बहुत कम समय में भारत आने की अनुमति मांगी। साथ ही हमें बांग्लादेशी अधिकारियों से उड़ान अनुमति का अनुरोध भी मिला। वे कल शाम दिल्ली पहुंचीं।

अध्यक्ष महोदय, बांग्लादेश की स्थिति अभी भी विकसित हो रही है। 5 अगस्त को सेना प्रमुख, जनरल वाकर-उज़-ज़मान ने राष्ट्र को संबोधित किया। उन्होंने जिम्मेदारी संभालने और एक अंतरिम सरकार के गठन की बात कही।

हम बांग्लादेश में भारतीय समुदाय के साथ अपने राजनयिक मिशनों के माध्यम से लगातार और निकट संपर्क में हैं। वहां अनुमानित 19,000 भारतीय नागरिक हैं, जिनमें लगभग 9,000 छात्र हैं। उच्चायोग की सलाह पर जुलाई माह में अधिकांश छात्र भारत लौट चुके हैं। हमारे राजनयिक उपस्थिति की बात करें तो ढाका में उच्चायोग के अलावा चटगांव, राजशाही, खुलना और सिलहट में सहायक उच्चायोग हैं। हमारी अपेक्षा है कि मेजबान सरकार इन प्रतिष्ठानों को आवश्यक सुरक्षा प्रदान करेगी। स्थिति सामान्य होते ही इनके सामान्य रूप से कार्य करने की हम आशा करते हैं।

अध्यक्ष महोदय, हम अल्पसंख्यकों की स्थिति पर भी नजर बनाए हुए हैं। विभिन्न समूहों और संगठनों द्वारा उनकी सुरक्षा और भलाई के लिए पहल की खबरें हैं। हम इसका स्वागत करते हैं, लेकिन जब तक कानून-व्यवस्था पूरी तरह बहाल नहीं हो जाती, हमारी चिंता बनी रहेगी। इस जटिल स्थिति को देखते हुए हमारे सीमा सुरक्षा बलों को भी विशेष सतर्कता बरतने के निर्देश दिए गए हैं।

अध्यक्ष महोदय, पिछले 24 घंटों में, हम ढाका के अधिकारियों के साथ भी नियमित संपर्क में रहे हैं। वर्तमान में स्थिति यही है। मैं इस महत्वपूर्ण पड़ोसी देश से जुड़े संवेदनशील मुद्दों पर सदन की समझ और समर्थन चाहता हूँ, जिस पर हमेशा राष्ट्रीय सहमति रही है।

नई दिल्ली
06 अगस्त, 2024